---
title: "Прво саопштење за јавност"
slug: 2019-10-14-saopstenje
---
Група Дигитална заједница (ДЗ) је независна организација локалног дигиталног екосистема, која претендује да окупи појединце, предузетнике, осниваче стартапа, фирме, организације, ентузијасте и активисте око идеје стварања заједничке платформе за дугорочни успех и развој дигиталне заједнице у Србији.

Током неколико дана од објаве првог документа ДЗ – [Спецификација Дигиталне заједнице](https://tinyurl.com/yxp89vbh) – потписало ју је преко 600 заинтересованих стручњака. У току су логистичке и правне припреме за регистровање Дигиталне заједнице као непрофитног и невладиног удружења грађана.

Непосредан повод за окупљање око идеја ове заједнице је [објављивање нацрта](https://tinyurl.com/y5dol9hc) измена Закона о порезу на доходак грађана на сајту Иницијативе Дигитална Србија 24. септембра 2019. године. Убрзо потом, Министарство финансија је објавило [званичне нацрте](https://tinyurl.com/yy6dzp24) 8. октобра. Према информацијама које су нам доступне, план је да се Закон усвоји у Народној скупштини по хитном поступку. Ефективна примена Закона почиње 1. јануара 2020. године.

Имајући у виду да су доносиоци одлука и предлагачи горепоменутих измена разговарали са свега неколико организација из ИТ сектора, закључујемо да постоји простор за дијалог са широм заједницом и да се на предложеним изменама још може радити. На темељу коментара, аргумената и предлога наших потписника, али и осталих заинтересованих професионалаца и компанија са којима смо имали прилике да разменимо мишљења, сматрамо да можемо да дамо неопходне информације о томе шта предложене измене Закона значе за различите категорије предузетника и на тај начин допринесемо прилагођавању предложених мера реалном стању у индустрији, не одступајући од постављеног дугорочног циља Дигиталне заједнице, а то је – несметани даљи развој дигиталне индустрије у Србији.

У циљу поштовања демократских процедура и разумевања стварних потреба професионалаца, **мишљења смо да ове измене закона не би требало усвојити по хитном поступку, већ је неопходно чути аргументе оних делатника које ова промена погађа, те позивамо представнике власти да организују јавну расправу**.

У наредним недељама ће поред регистрације Дигиталне заједнице као невладине и непрофитне организације, бити формирано и привремено руководство које ће реализовати краткорочне циљеве прецизиране у Спецификацији.

Ово саопштење ћемо такође послати кабинету премијерке Ане Брнабић и министру финансија Синиши Малом.

На крају, позивамо све заинтересоване професионалце којих се измене спорног закона тичу, на дијалог и прикључивање [он-лине Slack заједници](https://join.slack.com/t/digitalnazajednica/shared_invite/enQtNzc2MzMyNTcxOTM3LTUzMjExZjZiMGYxMGY5NGZlODM5ODliOGZjMDRjYWE5YTcwNjk0NTg5NjJhOTIyMDg2ZGQ1Yjc0MDA5OGVkMTg).

[https://digitalnazajednica.org](digitalnazajednica.org)
